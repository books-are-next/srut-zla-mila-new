---
title: V jiném domě
contentType: prose
---

> Vidím ji v širokém manželském okně

> prochází puklým zrcadlem  
> a tam jeroným

> a už  
> k podpaží jí čichá  
> pod vlasy  
> se souká  
> slimáčí stezkou  
> značí ji  
> v prohlubních  
> brouzdá  
> otvírač ran  
> kde já studánek  
> kde já hlasem  
> on toporem

> bože kéž se její páteř  
> naježí  
> kéž vycení ostny  
> jako leguán

> kéž jí zpod nehtů  
> vylezou štíři  
> a z dásní  
> rousnatý červ  
> jenž v jeho uchu  
> zakuklí se  
> v prašného motýla  
> kéž na nich usedá  
> když po tělech  
> jim pokmitává  
> plamen svíce  
> při němž jsem psal  
> a zároveň hned pálil  
> její dopisy

> kéž horký vosk  
> kane mu na kůži  
> jež jako plástev  
> je samý pór

> ach jeronýme  
> kéž bych ti nohy  
> vlastníma rukama nezahříval  
> kéž bych ti nehty  
> před stříháním nenapařil  
> když jsem ti holil podbradek  
> kéž by mi břitva sjela

> mou vodu na tvůj mlýn  
> můj mlýn na tvoji vodu  
> jeronýme

> bože kéž bych ji neviděl  
> za širokým manželským oknem  
> jak po tom všem  
> jen úzce zívne si  
> a usíná

> mou vodu na tvůj mlýn  
> můj mlýn na tvoji vodu  
> nemilá

> kéž bych jí tolikrát  
> drceným sklíčkem nesolíval  
> kéž bych jí tolikrát  
> hrachem nepodestlal

> kéž bych měl  
> neprůstřelné oči
