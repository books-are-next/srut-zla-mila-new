---
title: Vinárna U posledního penízu
contentType: prose
---

> Přišel jsem první

> bylo mi jako poslednímu  
> a ona  
> raději čte si v okolních tvářích

>      ale stálo v nich jen  
>      co vyčetly z novin  
>      které nečte

> zatím žádný vyhazov z práce  
> jen ze života  
> pochvaluje si hlas za sloupem

> něco se stalo

> lze pokračovat  
> ale tobě je do mlčení  
> mně do tmy

> vrchní se zjevuje a mizí jako charón

> A když platíme

> platíš loňskými kapřími šupinami  
> a on ti vrací penízek  
> ještě mokrý ještě lepkavý  
> ještě s kapkou krve

> _já:_  
> co se stalo?  
> _ona:_  
> víš jak jeroným měří čas:  
> naslouchá  
> jak dlouho zabodnutý šíp  
> v kmeni stromu drnčí  
> _já:_  
> tvůj mistr zenu…  
> _ona:  
> _sám nevíš kudy  
> _já:_  
> kam?  
> _ona:_  
> jinam

> (nesmějí se)
