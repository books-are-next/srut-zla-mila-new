---
title: Vinárna U posledního penízu
contentType: prose
---

> Také jsem napsal báseň  
> a také o lásce:

>      novák na oběžné dráze  
>      pod novákem nováková  
>      vichr vane vichr vane  
>      na plotně jídlo s láskou ohřívané  
>      páteční jídlo na sobotu  
>      vichr vane vichr vane  
>      pro krůpěj milostného potu  
>      k luně vyslaní pozemšťané

> víte nesnáším symboly  
> jako „obehnal dům křídovým kruhem“

> kdo kdy překřičel ticho?

> a: dům je opásaný slámou  
> u posledního penízu?  
> škoda tak pěkného symbolu

> pinglovská samomluva  
> varujte se podobných

> A já uvězněn vně kruhu

> zkouším jednou rukou  
> rozvázat uzel na kravatě  
> do níž vpletla svůj vlas

>      být uvnitř nebo vně  
>      někdy se to nepozná  
> odkašlal si vrchní:  
>      prostě vyměnila úzké město  
> dobrovolně za jiné úzké místo

> čekal jste smuteční chocholy?  
> romanci pro křídlovku?  
> koně vrané?  
> jejich zlatou moč  
> co epitaf  
> v bílém sněhu?

> Bylo bílo

> bílé jsme odvykli  
> bílá křehké stromy láme  
> sníh anebo sloní kly  
> bílo bílo

>      tak dost  
>      kdo kdy překřičel ticho

>      a ostatně:     je po zavírací hodině
