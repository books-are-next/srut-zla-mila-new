---
title: ''
contentType: prose
---

Úzká krajina

> Zlá milá přichází mezi keři

> koroptve podminovaly cestu

> přichází trávou  
> tráva spásá její kotníky

> stojí před vraty  
> pukají škeble rodinného kaštanu

> přichází blíž  
> je políčeno na kunu

> zlá milá přichází po setmění  
> chodím spát se slepicí

> Slyšíš

> se neopovažuj o mě třít  
> mi rybí hlavu nasazovat  
> se ve dlouhých teskných  
> ňadrech více neopovažuj  
> se neopovažuj mě zábsti

> Zlá milá usíná na obou březích jezera

> břehy se vylévají z vody

> usíná na okraji noci  
> okraj noci se nedopočítá první hvězdy

> usíná v zimní zahradě  
> zimní zahrada je obtěžkána táním

> zlá milá usíná na mém kavalci

> hrachem jí podestelu

> Slyšíš

> tvoje neúprosná růže se otvírá  
> překlápí mě  
> tak zvolna a tak temně  
> neúprosně netečně  
> osamoceně _vdechujemně_

> Zlá milá si začíná s ranními útěky

> přerazím jim nohy

> Slyšíš

> nade mnou  
> nelámej hůl  
> nade mnou  
> nedělej kříž  
> nade mnou  
> nespínej ruce  
>      když spínáš nohy  
>      nade mnou

> Zlá milá vypráví o hladině jezera

> hladina jezera zaroste srstí

> o dnu jezera  
> dno jezera vydáví flotilu chlupatých ryb

> o jezerních stínech  
> jezerní stíny vsáknou plstěné deště

> zlá milá vypráví o džbánu oblázků

> ucho se utrhne

> Slyšíš

> nepřicházej po setmění  
> nezačínej si s jezerem

> neotvírej tu klec  
> vrať mě zpátky

> budu ti zobat z ruky  
> zjara ti obrostu

> udělám ti pomyšlení  
> ožením naše dva kouře

> neotvírej tu klec

> to poslední co mi ještě patří

> to poslední co ti ještě nepatří
