---
title: Prolog
contentType: poetry
---

<section>

Jakápak ona je má milá?

</section>

<section>

nikdy se jen tak neprocházeli  
po zábradlí parníku  
nikdy jen tak nezabloudili  
na pravoslavnou mši  
nikdy po mně nehodila  
ze samé radosti šiškou  
nikdy si ze samého štěstí  
nepustili plyn

</section>

<section>

jakápak ona je _mámilá_?

</section>

<section>

nikdy si ze samého smutku  
za úsvitu nerozkrojili meloun  
nikdy neposlouchali klapot  
žilky kaštanového listu  
nikdy mně nevyprávěla  
o svém dětství jako jiné  
při filmovém týdeníku nikdy  
mě nekousla do krku jako jiná  
nikdy mi buchet nenapekla  
zlá milá

</section>
