---
title: ''
contentType: prose
---

Vinárna U posledního penízu

> Vypravěči sluší rozvleklost

> ale text iliady se musí  
> vejít na účtenku  
> štamgasti mi říkají charón  
> a: nesnáším symboly  
> víte co je to styx?  
> v kodani bar pro transvestity  
> pracoval jsem tam  
> jako šatnář  
> pod městem chodí rypadla  
> slyšíte to chroustání?  
> u posledního penízu?  
> odstřeleno vyváto  
> nádraží těšnov?  
> škoda tak pěkného slova

> pinglovská samomluva  
> varujte se podobných míst

> Vejde jeroným

> posadí se na mou židli  
> jako bych tam už  
> anebo ještě  
> co víc  
> jako bych nikdy nebyl

> co hůř  
> posadí se na mou židli  
> vedle své  
> jako by nebyla  
> má

> A jeroným  
> dál horlivě  
> vysvětluje pravidla  
> jakési karetní hry

>      karty se drží  
>      rubem dovnitř  
>      nebo lícem ven?

> zeptala se mámilá

> A později tamtéž téhož měsíce

> je sanitární den  
> vrchní  
> vyhání z kapes moly  
> chřestí klíči  
> a si haleká jako převozník:

>      tam v úzkým domě  
> jó tam to smrdí jíškou  
> tam kristus napadenej mniškou  
> se ve vejklenku ztrácí  
>      tam v úzkým domě  
> jó milá postel povlíká  
> pro koho? — no pro pavlíka  
> von jí tu péči splácí…

> Je sanitární den

> ale my dva uvnitř  
> ale nevesele

> _já_:  
> ty se chvěješ  
> _ona_:  
> a ty máš ženu  
> proč o ní nikdy nemluvíš?  
> _já_:  
> myslíš jménem?  
> _ona_:  
> já o něm přece mluvím jménem!  
> _já_:  
> třeba ti víc nezůstalo  
> _ona_:  
> a tobě?  
> _já_:  
> snad minulost  
> _ona_:  
> tak se k ní vrať  
> _já_:  
>      kudy?  
> _ona_:  
>      mnou…

> (smějí se)
