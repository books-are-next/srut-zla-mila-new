---
title: V jiném domě
contentType: poetry
---

<section>

V jiném domě a v jiné noci

</section>

<section>

rozdavačka otisků  
pod lupou jediné slzy  
v širokém manželském okně  
s prstenem v útrobách  
bez jediného pohybu  
svléká se  
přikovaná ke svému neúprosnému  
tělu —

</section>

<section>

A později v téže noci

</section>

<section>

jeroným  
snímatel otisků  
přepočítává její vlasy  
v jejím spánku  
než padne únavou

</section>

<section>

do mého spánku

</section>

<section>

Jako v animovaném filmu

</section>

<section>

židle opásaná podprsenkou  
vyhazuje kdykoliv se přiblížím  
matrace má mořskou nemoc  
uši tu dupou v bagančatech  
oči číhají v pavučinách

</section>

<section>

     tebe i cévy obkličují  
     v tomhle jiném domě

</section>

<section>

už mi neotvírej

</section>

<section>

Slyšíš

</section>

<section>

jak se tady můžeme scházet  
jak se tady můžeme nescházet  
jak si tady můžeme scházet  
jak si tady můžeme nescházet

</section>

<section>

v tomhle jiném domě  
kde z každého póru omítky  
uniká smutný plyn

</section>

<section>

slyšíš  
nevstupuj už dovnitř

</section>

<section>

     s hořící cigaretou

</section>
