---
title: ''
contentType: prose
---

Doma

> Všichni spali

> a on  
> sběratel otisků  
> zakopnuv o medvídka  
> pohozeného v předsíni  
> mou pětiletou dcerou  
> (o níž zde už nepadne zmínka)  
> přemítá

> cituji:

> prý dělával jsem kdysi cosi  
> nevím  
> nepamatuji se  
> nejspíš jsem domů v kapsách nosil  
> svým andělům ke zlosti  
> na vlastní sochu písek

> prý bydlíval jsem kdysi kdesi  
> nevím  
> začínám přivykat  
> životu bez adresy  
> a k vyprchané noční opilosti  
> po ránu sháním duplikát
