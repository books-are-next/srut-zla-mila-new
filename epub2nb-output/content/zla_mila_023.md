---
title: Dům u jezera
contentType: prose
---

<section>

> Zbav mne svého pomazání

</section>

<section>

> svých nehtů  
> svých zubů  
> své budoucnosti  
> mých lyrických omylů (předsevzetí)  
> zasevzetí  
> zbav mne sebe

</section>

<section>

> a ona poslechne  
> a když z něho nezbývá

</section>

<section>

> vstoupí znovu do jezera  
> šťastně rozteskněná  
> optickým klamem:            hůl ve vodě se láme

</section>

<section>

> Před příchodem rána

</section>

<section>

> zaobírá se především  
> takovými podrobnostmi  
>      na něž si nedosáhnu  
>      jež jsem léta neviděl  
>      jež neuvidím nikdy

</section>

<section>

> tvrdíc že v jediné větvi je celý strom  
> v jediném stromu celá příroda  
> v celé přírodě jediná skutečnost  
>      úzkého vypůjčeného podstřešního bytu  
>      bombardovaného  
>      neurotickými holuby

</section>

<section>

> A je zase ráno

</section>

<section>

> mámilá hlavu na kolenou  
> svou na svých  
> oči požehnaně vybledlejší  
> vypouští z dlaně  
> usedavé peří  
>      mé peří!

</section>

<section>

> je velice soustředěná  
> pěkně vejčitá je jak sedí  
> s lokty u těla  
> na němž co vypadá  
> jako husí kůže  
> jsou krystaly vysrážené  
>      mé soli

</section>

<section>

> Zatímco zlá milá

</section>

<section>

> trup ještě nahý  
> nachýlený svítavý  
> ustane oblékne se do hodinek

</section>

<section>

> zvedne vlasy z neopeřeného krku  
> sedmkrát se ohlédne celým tělem  
> sedmkrát pootočí mou hlavou

</section>

<section>

> Jindy podává temný vroucí čaj

</section>

<section>

> tehdy má —  
> milá  
> roztančí šálek  
> v roztržitých prstech

</section>

<section>

>      spálila ses říkám  
>      nevím říká nepoznávám  
>      své tělo ve chvíli kdy není  
>      s tvým tělem

</section>

<section>

> a tedy nezbývá než znovu  
> snímat otisky

</section>

<section>

>      své zatvrzelé  
>      z jejího nepolapitelného  
>      její nepolapitelné  
>      ze svého zatvrzelého

</section>
