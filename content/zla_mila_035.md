---
title: Venkovský dům
contentType: prose
---

> U maminky po ránu je básník

  

> prsatý jak buddha:  
>      nakrmen višněmi  
>      sedne na lesklé paty  
>      záludně oněmí  
>      netečný jikernatý

  

> Tady i peřiny voní koprem

  

> a sedlácká levandule  
> prosakuje skříní  
> jak se tam můžu vracet

  

> když za zdí v kopřivách  
> rezavý srp celé roky trpělivě čeká  
> až bosý z té zdi skočím  
> jak se tam můžu nevracet

  

> když nálety chroustů  
> na tvou zelenou višeň  
> dosud neutichly maminko

  

> a dráty otcova bicyklu  
> na skobě v půdním trámu  
> drnčí

  

> Co o něm vlastně vím

  

> o otci  
> co po něm zbylo  
> kromě štětky na holení a kamence  
> po holení  
> a lázeňských střevíců do lázeňského  
> a psích deček do psího počasí?

  

> jaké tajemství po něm zůstalo  
> kromě té krásné bledé paní  
>      tak nepatřičně mladé a dovnitř  
>      plačící  
> na cizím pohřbu: _na našem pohřbu_!  
>      tak nepatřičně černé…

  

>      „Nikdo dřív krásu černé nepřičítal,  
>      a jestli ano, nesl špatnou kartu;  
>      čerň teprve dnes má titul následníka  
>      a kráse spíláno je do panchartů“ —

  

> myslel jsem na ni        na černou dámu  
> co stála sama v přítmí krematoria  
> a sama vyklopýtala zase do světla  
> myslel jsem na ni ne jen  
> ve slunci zahrady ne jen  
> když jsem překládal 127. sonet W. S.

  

> Byla

  

> nebyla  
> nikdy jsem se maminky  
> pokud byla  
> ještě naživu  
> a otce pokud byl  
> ještě po smrti  
> nezeptal

  

> Jednou jsem maminku vyblejsknul  
>                                             v pivoňkách  
>      a v plném slunci zahrady  
>      vyvolávám negativ:

  

> má maminka se zatvrzele ráda těší  
> proto se nikdy na nic neptá spíše  
> vždy moudře mění  
> _pars pro toto_

  

> jednou jsem          viz výše

  

> dodneška těší se na to foto

  

> V koprových peřinách

  

> ve snu o zlé milé  
> ležel jsem o nějaké  
> a tu vešla  
> mámilá o delších nohou  
> než kdy jindy  
> o břicho  
> vyklenutější než kdy jindy  
> opírala džbán  
> hovořila o našich synech  
> a že prý je v tom džbánu nosí

  

> obesmávala mne latinskými slovy  
> nevšímala si nějaké  
> brala mne do rukou  
> zamoučených o chlebovou kůrku

  

> A v téže koprové noci

  

> v jiném snu  
> o zlé milé v zahradním altánku  
> tak velká bolest stiskla mne v zátylku  
> že položil jsem čelo  
> na dřevěný parapet  
> s prosbou aby mne sťala

  

> z ostatního pamatuji si jen tolik  
> že beze slova  
> vše učinila

  

> Poledne se u maminky

  

> nehejblo: byla  
> zlá milá daleko  
> peřina na bidle  
> bidlo nad koprem  
> popel vyvátý  
> mouchy dužnaté  
> maminka umaštěná

  

> a přece  
> jako by nezbývalo  
> ze mne

  

> Pes řinčel řetězem

  

> a maminka která se nikdy na nic neptá  
>      řekla máš rodinu  
>      a někoho máš  
>      … jak se jmenuje?  
> mámilá zlá milá tajiná  
> řekl jsem

  

> trvalo mi dlouho  
> než jsem to jméno vyslovil

  

> setmělo se mezitím

  

> maminka nechala to tak  
> a: co spolu děláte kromě…?

  

>      pořád se smějeme          vyhrklo ze mne  
>      tak to je zlý          zesmutněla  
>      a dál se neptala

  

> šla pustit psa

  

> a já ve venkovské kuchyni  
> najednou jsem věděl  
> že najednou nelžu:  
> pořád jsme se smáli tak proč  
> lžu když o zlé milé píšu?
