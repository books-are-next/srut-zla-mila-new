---
title: ''
contentType: prose
---

Vinárna U posledního penízu

> Lokálem hučí voda

> vrchní si prozpěvuje

>      obrať se zády  
>      ke všemu co bylo  
>      ustel si na slunci  
>      a čekej závěje  
>      obrať se zády  
>      ke všemu co bude  
>      jenom tak poznáš  
>      to co právě je

> a když čmárá na účtenku  
> praví: z básníka zůstanou dvě řádky  
> jen je najít

> například pavese: řemeslo žít  
> a: a přijde smrt a bude mít tvé oči

> Dvě jehly v kupce popsaného ticha

> obrátila se mámilá  
> k té druhé  
> (rozumějí si)

> _ona:_  
> lyrik má sametové důtky  
> neptá se a deptá se a krásní  
> _a ona:_  
> teskně a lahodně  
> pod těmi důtkami a v básni

> rýmují se

> Něco se stalo

> i ona  
> i ony  
> ztrácely se mi…  
>                               ikony

> měl bych něco udělat

> říznout se do malíčku  
> ukazováček namočit  
> do té kaluže inkoustu

> a psát

> dějiny  
> libovolné květiny

> Lokálem hučí voda

> a vrchní praví: stržené splachovadlo  
> žádná styx!

> a pobaveně odříkává cosi z (mé)  
> pustiny:

     Řídký je říjen  
     a v celém domě jediný  
     rozeschlý džber. Červotočivé  
     světlo pracuje,

     ze stromů píšťaly, a já  
     nikde. Matka  
     dojí ovci do listí  
     a pláče.

     Je. Je daleko  
     kamkoli, je hluboko odevšad.  
     Bojím se přes dvůr,  
     tam skořápky a nať.

> Po téhle básni zle jsem se zlil

> chodba mi byla najednou  
> smutná a úzká  
> a laskavý hlas vrchního  
> zněl jako z tunelu:

>      gramaticky vzato  
>      každý lyrik je nedokonavý/trvací

>      a otloukáním o stěnu  
>      probouzí jakous ozvěnu

>      a slovo se mu navrací
